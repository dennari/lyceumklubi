


 
          
Helsingin Lyceumklubi on eri aloilla toimivien taiteista, tieteistä ja yhteiskunnallisista kysymyksistä kiinnostuneiden naisten vuonna 1932 perustama klubi, joka toimii viehättävässä huoneistossaan Helsingin Kruununhaassa. Klubi on kaksikielinen siten, että suomen- ja ruotsinkieliset esitelmät vuorottelevat. Jäseniä on noin 125.

Yhdistyksen säännöissä (§ 1) todetaan seuraavasti:
>Klubin tarkoituksena on edistää yhteisymmärrystä eri aloilla toimivien, taiteista, tieteistä ja yhteiskunnallisista kysymyksistä kiinnostuneiden naisten kesken. Tarkoituksensa toteuttamiseksi klubi järjestää jäsenilleen

>* esitelmätilaisuuksia kulttuurin eri aloilta,
>* vierailukäyntejä näyttelyihin ja retkikohteisiin,
>* keskustelutilaisuuksia

>ja tarjoaa tilaisuuksia virkistävään yhdessäoloon sekä mahdollisuuksia osallistua kansainvälisten Lyceumklubien toimintaan.

Helsingin Lyceumklubi kuuluu vuonna 1906 perustettuun Lyceumklubien kansainväliseen liittoon (International Association of Lyceum Clubs). Lue lisää [tästä](http://www.lyceumclubs.org/). Kansainvälisellä nettisivulla löytyy myös tietoja Oulun Lyceumklubin kesäkuussa 2018 järjestämistä kulttuuripäivistä! Lyceumklubeja on 16 valtiossa kaikkiaan 71 ja niissä jäseniä n. 8200. Kansainvälisen liiton virallisia kieliä ovat englanti, ranska ja saksa. Liiton toiminta-ajatuksena on alusta alkaen ollut ”kansainvälisyys ja jatkuva oppiminen, joiden mukaan jäsenet auttaisivat ja tukisivat 
toisiaan ystävyyden hengessä kautta maailman itsenäisinä ja rohkeina, toivorikkaina ja mieleltään avoimina”. Eri maiden klubilaiset tapaavat joka kolmas vuosi pidettävässä Kansainvälisen liiton kongressissa ja joka toinen vuosi kulttuuritapahtumassa. Näissä kokoontumisissa osallistujille esitellään monipuolisesti kulloistakin isäntämaata. Helsingin Lyceumklubi on toiminut kansainvälisen kongressin järjestäjänä vuosina 
1968 ja 1995.

### Klubin historiaa

Helsingin Lyceumklubin perustajat olivat aikansa vaikuttajanaisia, jotka rohkeasti halusivat luoda suomen- ja ruotsinkielisille naisille yhteisen, miesten klubeja vastaavan kokoontumispaikan. He myös onnistuivat tavoitteessaan. Vuosikymmenten jäsenluetteloissa näkyy niin tunnettujen kulttuurihenkilöiden, presidenttien puolisoiden kuin tiedenaistenkin nimiä. Sotavuodet merkitsivät suurta yhteiskunnallista 
murrosta, joka vaikutti myös klubin toimintaan, mutta ei sen perimmäiseen toiminta-ajatukseen. Vuosien kuluessa on vähitellen luovuttu monipuolisesta kerhotoiminnasta ja keskitytty esitelmätilaisuuksiin ja kulttuurikohteissa vierailuihin.
